I pinguini


Il pinguino imperatore
Il pinguino imperatore è il più grande. E’ alto 100-120 cm e pesa 30 chili. Il suo peso varia però dai 20 ai 40 chili, per il lungo digiuno che deve affrontare durante la riproduzione. Il dorso è scuro, di colore grigio-blu; la parte frontale è bianca; il capo è nero ma con due caratteristiche chiazze giallo-arancione sui lati, unite anteriormente nella parte più alta del torace. Il becco è pronunciato e curvo verso il basso e i piedi rimangono quasi completamente coperti dall’addome molto voluminoso.
Abita nelle latitudini più meridionali del mondo, sulle coste e l’altopiano centrale dell’Antartide e, a differenza degli altri pinguini, non migra verso le isole subantartiche. Per questo è considerato il vero abitante dell’Antartide. Due aspetti del suo ciclo di vitale sono esclusivi e ne fanno l’esempio più completo di adattamento all’ambiente glaciale.
Innanzitutto, vive in aree coperte permanentemente dai ghiacci e non tocca mai il suolo libero. Pertanto non può raccogliere alcun tipo di materiale, né costruire un nido. Così è costretto a deporre l’uovo tra i piedi, per poterlo sorreggere durante la cova con le pliche addominali inferiori. Ciò spiega perché depone un solo uovo per ciclo riproduttivo anziché due come le altre specie di pinguini. 
L’altro aspetto singolare del suo ciclo vitale è il ritmo stagionale. E’ opposto a quello delle altre specie di pinguini. Il pinguino imperatore trascorre infatti l’estate in mare e si riproduce sulla terraferma durante l’inverno, quando le condizioni ambientali sono più avverse. Questo comportamento apparentemente strano è dovuto al fatto che alla fine dell’estate il piccolo deve aver già acquisito il piumaggio impermeabile. Solo grazie ad esso potrà infatti immergersi in mare e procurarsi il cibo necessario a sopravvivere al nuovo inverno.
All’inizio dell’autunno, il pinguino imperatore si riunisce in colonie. Dopo l’accoppiamento, che avviene secondo un rituale preciso, la femmina depone un solo uovo, che viene prontamente raccolto dal maschio. Poi la femmina si allontana verso il mare per procurarsi il cibo. I maschi restano invece sul posto, tutti insieme, in piedi a covare le uova tra le pliche addominali inferiori. Per tre mesi rimangono in digiuno assoluto, uniti in gruppi nei quali si accalcano quanto più è possibile per difendersi dal freddo. Poco prima che le uova si schiudano, le femmine ritornano alla colonia, dove con suoni e grida riconoscono ognuna il proprio maschio. Appena i piccoli vedono la luce, le femmine li nutrono con il cibo che hanno portato, mentre i maschi denutriti iniziano il loro viaggio verso il mare. A volte devono percorrere più di mille chilometri, prima di raggiungere la costa e tuffarsi in mare per nutrirsi.

Fonte: http://www.viaggiantartide.it/i_pinguini-918-63.htm


Amori d'inverno
Spesso i pinguini antartici si accoppiano per la vita, anche se alcune specie preferiscono trovare un compagno per una sola stagione, e cambiare a quella successiva. I pinguini imperatore, i più alti e grossi fra tutti i pinguini, sono gli unici ad accoppiarsi durante l'inverno, marciando sul ghiaccio verso le colonie di riproduzione dove le femmine deporranno un solo uovo che il maschio cova mentre lei si spinge in mare per procacciare il cibo.

Fonte: http://www.nationalgeographic.it/natura/animali/2014/06/09/foto/10_animali_monogami-2175034/9/#media


LEGGI ANCHE: http://it.lovepedia.net/magazine/466-i-pinguini-come-gli-uomini-abili-latin-lovers.htm


Pinguino imperatore
Gli imperatori sono i più grandi tra tutti i pinguini: in media, uno di questi uccelli è alto 115 centimetri. Questi animali incapaci di volare vivono sui ghiacci dell’Antartide e nelle gelide acque circostanti. Per fronteggiare le rigide condizioni ambientali, in cui il freddo combinato con il vento gelido può raggiungere i –60° C, i pinguini hanno sviluppato una serie di adattamenti fisiologici e di comportamenti solidali. Si stringono l’uno contro l’altro per sfuggire al vento e conservare il calore. Gli individui fanno a turno per muoversi all’interno del gruppo protetto e relativamente riscaldato. Quando il pinguino si è riscaldato un poco, si sposta all’esterno del gruppo per lasciare che gli altri possano beneficiare, a loro volta, della protezione. 
I pinguini imperatori passano il lungo inverno sul ghiaccio aperto e si riproducono durante questa stagione rigida. Le femmine depongono un solo uovo, che abbandonano subito dopo per intraprendere un lungo viaggio per la caccia, che dura circa due mesi. A seconda dell’estensione della banchisa, le femmine possono viaggiare anche per 80 chilometri prima di raggiungere l’oceano aperto, dove si nutrono di pesce, calamari e krill. Una volta in mare, il pinguino imperatore può immergersi fino a 565 metri di profondità - più di qualsiasi altro uccello - e restare in immersione oltre 20 minuti. 
I maschi mantengono al caldo le uova appena deposte, senza, però sedervicisi sopra, come fanno molti altri uccelli. Restano in piedi e le proteggono tenendole in equilibrio sui piedi e ricoprendole con una piega della pelle, nota come “marsupio della covata”. Durante questi due mesi di cure parentali, i maschi non mangiano nulla e sono alla mercè degli elementi atmosferici dell’Antaride.
Una volta che le femmine di pinguino ritornano sul luogo della riproduzione, portano il ventre pieno di cibo, che rigurgitano per i piccoli appena nati. Nel frattempo, assolto il loro compito, i maschi Imperatore si muovono verso il mare alla ricerca di cibo con cui sfamarsi. Le madri si prendono cura dei piccoli, proteggendoli con il calore della loro tasca ventrale. Fuori da questo caldo bozzolo, un pulcino potrebbe morire nell’arco di pochi minuti. A dicembre, ossia durante l’estate antartica, la banchisa comincia a sciogliersi e le acque si aprono vicino al luogo di riproduzione, nel momento in cui i giovani pinguini imperatore sono pronti a nuotare e a pescare contando solo sulle proprie forze.

Fonte: http://www.nationalgeographic.it/natura/animali/2010/04/29/news/emperor_penguin-1445/


UN TIPO ABITUDINARIO. 
Ma i pinguini non sono tradizionalmente considerati monogami? In media, il 72% di questi uccelli fa ritorno, anno dopo anno, allo stesso sito di accoppiamento, per ritrovare lo stesso partner. Questo comportamento, conosciuto come nest site fidelity (una sorta di fedeltà al nido d'amore, piuttosto che al compagno), prevede che sia il maschio a tornare sempre nello stesso luogo, sperando di incrociare, nelle poche settimane in cui vi rimarrà, la "moglie".
 
BREVE MA INTENSO. 
Per diverse specie, l'idillio coniugale dura circa tre settimane intorno alla fine di ottobre, giusto il tempo della stagione degli accoppiamenti. Dopo ognuno torna a nuotare per conto proprio. Non sempre però le cose vanno lisce e quando i pinguini "divorziano" è spesso più per ragioni logistiche che per questioni di tradimento.
 
SINCRONIZZIAMOCI. 
Può capitare che un pinguino torni al nido per trovare la femmina con un altro partner, ma succede solo nel 26% dei casi di "separazione". Più spesso accade che i due partner facciano ritorno a casa in tempi leggermente diversi, per scoprire che il compagno o la compagna non c'è o si è spostato.
 
SCAMBIO DI FAVORI. 
Le meno prevedibili in questo gioco di attese e arrivi sembrano essere proprio le femmine di pinguino, tra le quali è anche documentato un comportamento opportunistico, con l'offerta di favori sessuali ai maschi single a patto che questi le aiutino a raccogliere pietre per il nido. Spesso, una volta ottenuto il loro scopo, le femmine fuggono senza completare l'accoppiamento.

Fonte: http://www.focus.it/ambiente/animali/i-pinguini-sono-monogami
